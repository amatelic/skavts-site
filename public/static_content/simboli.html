<article class="skavt-post">
  <h3>Naša rutka</h3>
<p>Naša rutka ima sivo osnovo in zelen trak (v odtenku barve reke Soče).
 Siva barva predstavlja mogočne gore, ki obdajajo okolico Bovca, zelena
 barva pa reko Sočo, ki povezuje celotno dolino in je njen najprepoznavnejši simbol.</p>
</article>

<article class="skavt-post">
  <h3>Zgodovina naše skavtske skupine</h3>
<p>Vse skupaj pa se je začelo jeseni leta 1995. Peter Fon,
  takratni kaplan v Bovcu, je zbral manjšo skupino nas mladih,
  navdušenih nad skavtstvom, ter oblikoval manjšo četo (dva voda).
  Skupinica je v takšni zasedbi vztrajala skoraj dve leti, nato pa je
  so se v Bovcu prekinile vse skavtske dejavnosti, ker je bil Peter naš
  edini voditelj za skavtsko skupino in poleg vseh drugih dejavnosti v
  župniji ni imel dovolj časa. Nekateri pa smo se takrat le priključili
  našim najbližjim sosedom, skavtom iz Tolmina, dva (Boštjan Kenda in Simon Mlekuž)
  pa sva pri njih tudi dala skavtsko obljubo. S tem se je skavtska skupina v Bovcu
  razpustila, vsi skavti in "bodoči" skavti pa smo bili prepuščeni lastni iznajdljivosti -
  sam sem imel srečo, da sem hodil v srednjo šolo v Tolminu in sem se tako priključil
  tamkajšnjim skavtom. Leta so medtem minevala, ideja o tem, da v Bovcu nekoč bodo skavti,
  pa je še živela. In tako je prišla jesen v letu 2002. Skupaj se nas je zbralo nekaj, ki bi
  radi postali skavti, sam pa sem skupaj z župnikom Viljemom Čušinom (pred prihodom v Bovec
  je bil duhovni asistent skavtov Ilirske Bistrice) prevzel vodenje te skupine. Oblikovali
  smo klan "Svizcev" in v nekaj mesecih se nam je pridružilo še nekaj novih članov. Delovali
  smo v okviru skavtske skupine Tolmin 1, 12. februarja 2003 pa nas je za samostojno skavtsko
  skupino Bovec 1 tudi uradno potrdilo Združenje slovenskih katoliških skavtinj in skavtov. 22.
  marca 2003 pa smo dočakali še najpomembnejši dogodek na naši dosedanji poti - slovesne skavtske
  obljube 7 članov, z Viljemom pa sva svoji rutki zamenjala za bovško rutko.</p>
</article>
